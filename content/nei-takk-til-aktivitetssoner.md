Title: Nei takk til aktivitetssoner! 
Date: 2015-09-01 00:00:01
Summary: Som rullestolbruker sier jeg nei takk til aktivitetssoner. Byrådet skyver de funsjonshemmede foran seg i spørsmålet om Marka-utbygging, skriver Anne Minken i Rødt Østensjø i dette innlegget i Dagbladet 1. september 2015 
Author: Anne Minken 

{image-caption[{static}/images/medlemmer/anne_minken.jpg][Anne Minken, Rødt Østensjø]}

**Som rullestolbruker reagerer jeg kraftig på at byrådet skyver de funksjonshemmede foran seg i argumentasjonen for aktivitetssonene i marka.**

Jeg har vært markabruker i mange år og rullestolbruker i de fem siste åra. Fra mitt nærområde, Bøler, er det lett å komme ut i marka med rullestol. Det området som jeg bruker mest, er området rundt Nøklevann hvor byrådet nå vil ha aktivitetssone. I dette området kan jeg fortsatt få opplevelsen av å være ute i skogen. Jeg kan finne steder med fred og ro, fuglesang og frisk skoglukt.

Her er det et fint nett av kjørbare veier som egner seg utmerket for rullestolbrukere. Her er det også mye aktivitet. På mine turer i rullestolen møter jeg barnehager, skoleklasser som har lagt gymtimen utendørs, småbarnsforeldre med barnevogner, folk som er dårlige til beins og spreke folk som jogger eller sykler. Det fine Nøklevanns-området er altså både tilgjengelig og mye brukt i dag.

Som rullestolbruker sier jeg høflig nei takk til byrådets aktivitetssoner. Jeg vil ha marka som den er. Men siden byrådet i denne saka viser så mye omtanke for folk i rullestol, tillater jeg meg å komme med et lite ønske. Hva med å ruste opp rullestolrampen på badeplassen på Bråten? Det trengs ingen omregulering til aktivitetssone for å få til det.