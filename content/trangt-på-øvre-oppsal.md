Title: Trangt på øvre Oppsal
Summary: <img width="150px" src="{static}/images/trasopptunet.jpg" class="left"> Rødt Østensjø hadde noen forslag i samband med utbygginga av Trasopptunet. Ble de fulgt?
Authors: Gudmund A. Dalsbø, Rødt Østensjø
Lang: no
Date: 1970-01-01 00:00:03

**Innlegget stod på trykk før utbygginga av Trasopptunet begynte.**

**Obos ønsker å erstatte et stort parkeringshus i Hellerudveien 69 med 117 leiligheter. Det er kanskje ingen dum ide.**

Men problemfritt er det ikke. Det er mange flere som har bil i dag, enn på 1960-tallet, da området blei bygd ut. Alle som har vært i området, veit hvor trangt det er i gata – og til dels på fortauet, særlig vinterstid. Å tvinge bilene fra p-huset ut i dette kaoset er ei dårlig løsning – og bedre blir det ikke med nye leiligheter i tillegg, og Obos er ikke villig til å kompensere for tapte parkeringsplasser ved underjordiske løsninger.

Ideelt sett burde færre ha bil. Ideelt sett burde folk reise mer kollektivt. Men dette forutsetter at det finnes et godt kollektivtilbud, og det gjør det ikke langs Ytre ringvei mellom Tveita og Skullerud. Vi synes følgende bør fikses før videre utbygging på øvre Oppsal og Trasop:

1. Buss fra Tveita og sørover i korrespondanse med alle t-baner fra sentrum (både linje 1 og 2) – og motsatt.
2. Kollektivfelt opp heile Tveitabakken, rundt svingen i Tveitakrysset og fram til Stordamveien.
3. Obos må samarbeide med bilkollektivordningene. Det må være oppstillingsplass i det nye borettslaget, og medlemskap må være inkludert i husleia.
4. Det må sikres barnehagekapasitet i gangavstand til de nye blokkene.

Slike løsninger kan kanskje igjen gjøre det framkommelig i området.