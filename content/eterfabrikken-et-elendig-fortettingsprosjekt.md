Title: Eterfabrikken, et elendig fortettingsprosjekt
Date: 2015-08-25
Author: Harald Minken
{image-caption[{static}/images/800px-Den_norske_Eterfabrikk.jpg][Vår førstekandidat Harald Minken skriver om hvorfor planene for utbygging på Eterfabrikk-tomta ikke bør gjennomføres.]} 

**Øverst i Eterveien, som går fra Østensjøveien og opp til General Ruges vei, ligger Eterfabrikken. Fabrikken blei nedlagt for snart to år siden, og byggeselskapet JM vil nå rive de fleste bygningene og bruke tomta til 130 boliger. Det bør de ikke få lov til.**

Det viktigste argumentet er at det kan skade det vernede området rundt Østensjøvannet. Utbyggingen vil utvilsomt redusere skogen mellom Bogerudveien og parsellhagene nede ved vannet og skade naturen på selve tomta. Konsekvensene det kan ha for dyre- og fuglelivet må i det minste studeres vitenskapelig.

Ikke vil det se pent ut nedenfra heller. Utbyggingsforslaget går ut på å legge flere blokker på mellom 8 og 5 etasjer ute på brinken mot vannet, og det vil syns. «Tomten ligger solrikt til med flott utsikt over Østensjøvannet og parsellhagene», sier utbyggeren. Desto dårligere blir utsikten for de som befinner seg i parsellhagene eller ved vannet.

Det vil også være en del problemer for de som kjøper seg inn der. Slik tomta ligger til i forhold til T-banen, er det sannsynlig at beboerne vil velge bil både til jobben og til kjøpesenteret. Det er også planlagt en stor barnehage i en av bygningene, med inn og utkjøring fra Eterveien. Både beboerne og barnehageforeldrene kan nok få problemer med inn og utkjøring midt i bakken i rushtida, og det kan lett oppstå trafikkfarlige situasjoner. Bilene kommer tett når det er kø og fort når det ikke er kø. Det vil i alle fall være farlig for barn å krysse veien dersom de ikke bruker fotgjengerovergangen i krysset ovenfor.

På støykartet på www.Miljøstatus.no er Eterveien akkurat ved Eterfabrikken markert med gjennomsnittlig  vegstøy på døgnbasis på over 75 desibel, og det er det høyeste nivået på skalaen. Målingene er gjort i 2011, og trafikken har økt siden da, og vil fortsatt øke mye.

Fortetting kan ikke bety at en hvilken som helst tomt i nærheten av et kollektivtilbud skal bebygges, dersom det skader miljøet eller faktisk ikke bidrar til å redusere biltrafikken. Det er lite trolig at dette prosjektet vil bidra til å oppnå de miljøgevinstene og trafikkgevinstene som skulle være målet med fortetting langs T-banen. Dessuten har utbyggeren opptrådt særdeles bøllete mot de kulturtiltakene som leier lokaler på Eterfabrikken nå. Blant annet har de tvunget dem til å undertegne en kontrakt som forbyr utadrettet virksomhet, forbyr åpent hus, forbyr politikk og forbyr kritikk av byggeplanene. Det er naturligvis uakseptabelt for utadrettet kulturvirksomhet.

Vi oppfordrer folk til å skrive under på [oppropet mot byggeplanene](http://www.opprop.net/eterfabrikken). Vi ber bystyret avvise planene i den form de foreligger, og oppfordrer bydelsutvalget til å følge saka tett. 

(25. august 2015)