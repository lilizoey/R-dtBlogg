Title: Fram for reelt fritt valg i eldreomsorgen!
Date: 2015-09-01 00:00:02
Summary: <p>31. august arrangerte Nasjonalforeningen Demensforeningen i Nordstrand/Østensjø et debattmøte om eldreomsorg med vekt på demens. </p> <p>Her er Gudmund Dalsbø fra Rødt Østensjø sitt startinnlegg.</p>
Author: Gudmund Dalsbø

{image-caption[{static}/images/demens.jpg][]}

Hei, og takk for invitasjonen. Når jeg nå har fått to minutter til å si noe, så velger jeg to saker.

For det første går Rødt inn for ***reelt fritt brukervalg***. Jeg mener da noe ganske annet enn det småtteriet vi har i dag, der en kan velge om det er firma A eller B som skal utføre tjenestene. Rødt mener at om en aldrende personer sier, som svigermor sa i flere år, «jeg vil på aldershjem» (eller sjukehjem eller omsorgsbolig), ja da skal vedkommende ha rett på plass. Det skal ikke overprøves av noe bestillerkontor. For ærlig talt, det er ikke sånn stas å bo på sjukehjem, så det blir neppe den store risikoen for «misbruk».

Rødts andre poeng er i grunnen en følge av dette første: Vi vil ***skrote Leon-prinsippet***, i alle fall slik det praktiseres i dag. Leon = laveste effektive omsorgsnivå. Dette systemet – sammen med byrådets struping av bydelsøkonomien ֬– fører uvegerlig til at de eldre stort sett alltid ligger ett eller to nivå under det de egentlig burde ha av tiltak. Og det fører til at folk med ulike grader av demens får tilpassa hjelp for seint til at de har full glede av den. Da svigermor fikk omsorgsbolig, var hun allerede for fjern til å lære seg den nye komfyren og callinganlegget. Da hun fikk sjukehjemsplass, var hun kommet så langt at den mulige gleden ved fellesskapet var borte.

Konklusjon: Det er viktig å hjelpe folk hjemme, men det er ikke alltid sikkert at fjerde etasje uten heis og kjente naboer er så bra likevel. Kan hende det er fint å få etablere et nytt hjem mens en enda kan ha glede av det. Takk.