Title: Vold mot nabolaget på Oppsal
Summary: <img width="150px" src="{static}/images/oppsal_gard.jpg" class="left"> Her kan du lese en høringsuttalelse Rødt Østensjø sendte inn i samband med et forslag om fortetting på Oppsal gård.
Lang: no
Date: 1970-01-01 00:00:02

<img src="{static}/images/oppsal_gard.jpg" class="left">

Planforslag Oppsalveien 20
Kommentar fra Rødt Østensjø
Oppsal gård 	

Dette er en høringsuttalelse Rødt Østensjø sendte inn i samband med et forslag om fortetting på Oppsal gård.

Rødt Østensjø går mot det innsendte planforslaget. Vi vil grunngi dette både med argumenter knytta til det konkrete prosjektet og med overordna bypolitiske argumenter.

Det siste først: Hovednervene i Oslos kommunikasjonsmessige infrastruktur er t-banen. I dag ser vi at de østlige linjene har sprengt kapasitet, mens det er til dels romslig i vest. Likevel er det omtrent utelukkende i øst det planlegges boligfortetting, mens svært store deler av vestkanten er «freda» gjennom småhusplanen.

De seinere år er inntrykket at påstigningspunktet hvor det i rushtida ikke finnes ledige sitteplasser på Østensjøbanen, for hvert år flyttes én stasjon lenger ut. Det pågår arbeid som vil bedre situasjonen (Lørensplitten), men samtidig er det et stort antall ukoordinerte boligprosjekter andre steder på Oppsal, på Bogerud, på Skullerud, og ikke minst i enden av banestrekninga (evt. med forlengelse). I tillegg kommer planer om innfartsparkering. Det er nå på høy tid at kommunen samordner utbyggingsplanene og sørger for at nødvendige kommunikasjonsløsninger er på plass før det åpnes for ny storstilt boligbygging.

I planforslaget heter det at «planområdet ligger ca 150 m fra kollektivtransport som T-bane og buss». Det er i og for seg korrekt, men det er altså snakk om en t-bane-stasjon der beboerne i dag (og ikke usannsynlig i framtida) tilbys nokså fulle tog i både morgen- og ettermiddagsrushet. Busstoppet det henvises til, betjenes i hovedsak av lokalbussene i rute 61B (drift mellom klokka 0847 og 1447), rute 78A (drift mellom klokka 0728 og 1758) og rute 78B (drift mellom klokka 0748 og 1818). Det er ikke kjent at det foreligger planer for ytterligere bussruter.

Det svake kollektivtilbudet vil ventelig føre til at en stor del av arbeidsreisene fra det prosjekterte feltet vil gå med privatbil i Håkon Tveters vei (forbi Skøyenåsen skole og Østensjø skole), i Østmarkveien eller i den svært trange og kronglete Vetlandsveien (forbi Tvillingskolene Vetland og Oppsal).

Rekkefølgen må være at infrastrukturen er på plass før eventuelle fortettingsprosjekter igangsettes, og det må være en koordinert plan for slike prosjekter. Vi vil også bemerke at det vil være en fordel om fortettinga først skjer langs de vestlige banene som har ledig kapasitet.

Når det gjelder det konkrete prosjektet, er vår hovedinnvending at det bryter sterkt med en etablert bostruktur som har vist seg å gi gode bomiljøer: blokker med rundt fire etasjer med romslige friarealer rundt.

Kartet nedafor viser dagens forhold mellom bygninger og åpne områder. Vi ser at allerede i dag er området rundt Oppsal gård (rødt kryss) tettere bebygd enn mange andre områder på Oppsal. Å presse inn bygninger på fem, seks og åtte etasjer, og det attpåtil på en bakketopp, er å øve vold mot nabolaget, samtidig som det ikke skapes nye boliger av tradisjonell Oppsal-kvalitet.

![Kart over oppsalveieng 20]({static}/images/oppsalveien_20_kart.pnh.png)