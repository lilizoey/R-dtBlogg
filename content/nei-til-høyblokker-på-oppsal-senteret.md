Title: Nei til høyblokker på Oppsal-senteret
Date: 2015-08-26
Author: Rødt Østensjø

{image-caption[{static}/images/oppsal_samfunnshus.jpg][I bystyret 26. august blei det vedtatt ny reguleringsplan for Oppsal-senteret. Byrådets forslag til nokså omfattende og høy utbygging blei vedtatt. Rødt hadde et alternativt forslag som dessverre bare fikk partiets to stemmer.]}

## RØDTS INNLEGG TIL SAK 238/15: Haakon Tveters vei 88–98 – Oppsal senter

Ordfører

Rødt er enig i at det stort sett er lurt å bygge boliger og arbeidsplasser nær knutepunkter for kollektivtrafikk. Vi kjenner alle de gode grunnene til dette.

Forutsetninga må imidlertid være at det er kollektivtrafikk med ledig kapasitet. Og det er det lite av langs Mortensrudbanen. I rushtida blir det fullere og fullere, og enda om det hjelper med to avganger i kvarteret, som ryktene sier det vil bli etter opprustninga og når Lørenbanen er klar, så er det faktisk fullt da også.

Når det reguleres til nye boliger på Skullerud, så påstås det at området har god kollektivdekning. Men for hver ny trafikant fra Skullerud, er det én mindre som får sitte lenger inn. Det er planer om nybygg ved stort sett alle stasjoner. Men t-banen har ikke ubegrensa kapasitet.

Derfor mener Rødt at utbyggingsprosjektene langs de østlige banene må settes på vent inntil den nye sentrumstunnelen er ferdig – og det bør skje fort.

Om flertallet her i salen likevel ønsker å gjennomføre prosjektet med den begrensa kollektivdekninga, så mener vi uansett at dette må ses i sammenheng med planene for Oppsal gård.

Så til sjølve planen. Rødt mener dette er et mislykka prosjekt i byutviklingssammenheng. Det riktige vil være å fortsette den bystrukturen med blokker som er etablert i Haakon Tveters veg, for så å ha en overgang mot villastrøkene i sør. Og denne overgangen må ikke være som foreslått – med mastodontiske høyhus. Vi mener også at det er viktig for Oppsal som strøk at et så sentralt møtested som Samfunnshuset får trone fritt på sin høyde og ikke gjømmes bort i en bakgård. Vi går derfor inn for fem etasjer som maksimal byggehøyde.

*(Innlegget blei ikke kommentert av noen andre bystyremedlemmer.)*

## RØDTS FORSLAG

*Primært:* Bystyret ser positivt på boligfortetting ved transportknutepunkter. Imidlertid er Mortensrudbanen allerede overfylt i rushtida. Det kan ikke igangsettes nye store boligprosjekter langs de østlige linjene før en ny sentrumstunnel er på plass.

*Sekundært:* Saken sendes tilbake til byråder, idet det bes fremmet en felles sak for Oppsal senter, Oppsal gård og eventuelle andre utbyggingsområder i nærheten.

*Tertiært:* Nybyggene skal ha maksimalt fem etasjer.

[Bystyrets sakspapirer ligger her](https://www.oslo.kommune.no/sru/utv_caseinfo.asp?utvalg=B&caseno=1052184&dayno=238&Year=2015-8-26&db_source=2).