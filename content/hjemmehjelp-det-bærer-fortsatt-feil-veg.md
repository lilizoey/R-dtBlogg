Title: Hjemmehjelp – det bærer fortsatt feil veg
Date: 2015-01-21
Author: Harald Minken

5</>. mai i fjor hadde Rødt Østensjø [et innlegg](http://www.rodtostensjo.no/praktisk_bistand_070515.html) i *Nordstrands Blad* der vi viste hvordan en strengere praksis når det gjelder innvilgning av søknader om praktisk bistand hadde medført en en betydelig nedgang i antall brukere i 2014. Denne politikken skulle videreføres i 2015.

Eller som det heter i det vedtatte budsjettet for det året:

«På grunn av en mer grundig tildelingspraksis med fokus på egenmestring, forventer bydelen en ytterligere reduksjon av antall brukere i praktisk bistand.»

Ingen av partiene i bydelsutvalget hadde kommentarer til en slik tildelingspraksis, og ingen foreslo mer penger i 2015. Etter innlegget i Nordstrands Blad blei det imidlertid større interesse for saka blant bydelspolitikerne, og det endte opp med at at bydelsutvalget i desember traff flere viktige vedtak.

For det første ba de om å få forslag til en arbeidsplan for arbeidet med styrking av hjemmetjenesten så fort som mulig. Dette skal nå behandles i bydelsutvalgets møte 8. februar. Sakspapirene vil sannsynligvis ligge på nettet omtrent en uke i forvegen. For det andre vedtok bydelsutvalget at omsorgskomiteen fra nå av skal  få seg forelagt en oversikt over avslag på søknader om sjukehjemsplass og hjemmetjenester på hvert eneste møte. For det tredje skal det holdes et seminar om omsorgstjenestene i bydelen i oktober i år.

Vi takker de som har tatt initiativ til disse vedtakene. I mellomtida kan vi se litt på tallene for hvor mange som fikk hjemmehjelp i de ti første månedene i fjor, og hvor mange timer i uka de fikk. Tallene finnes i «Rapport om økonomi og tjenesteproduksjon per oktober 2015». Litt regning viser at antall brukere av praktisk bistand er redusert med 9 prosent i forhold til det som var planlagt i budsjettet for 2015. Etaten har altså virkelig i 2015 fått fatt i arbeidet med å fjerne brukere. Men antall timer som er ytt, er ned hele 18 prosent! Det omfatter både kommunal og privat hjelp, og skyldes altså ikke at flere har gått over til private firmaer. Som  følge av dette er antall timer per bruker ned 10 prosent i forhold til planlagt. Mange brukere må altså ha fått seg tildelt færre timer enn før. Ryktet forteller at nye brukere som tidligere ville fått hjemmehjelp hver fjortende dag, nå må nøye seg med tredje hver uke.

Det er ikke slik at det blir flere sjukehjemsplasser heller. Det var en liten nedgang i forhold til budsjett, slik at bydelen har spart 4,3 millioner på sjukehjemsplasser i de første ti månedene i fjor. I forhold til 2014 er nedgangen i plasser større. Har bydelsadministrasjonen blitt en sjølgående nedskjæringsmaskin, eller er politikerne med på det? De nærmeste månedene vil gi svaret.    

(21. januar 2016)